PRAEFATIO EDITORIS

Postquam ea quae scriptores antiqui tradiderunt cum memoria earum
rerum de quibus monumenta certissime testantur coniungi atque com-
poni coepta sunt, cum totius fere antiquitatis historia saeculo nostro
correcta aucta amplificata sit, tum aetas Romanorum imperatoria ex
ingenti monumentorum copia quasi nova quadam luce illustrata est.
Atque etiam hominum qui illa aetate vel in rebus publicis vel in litteris
clari fuerunt memoriam cum scripta quae aetatem tulerunt mancam reli-
, quissent vel iniuria temporum prorsus oblivione obruisset, adhibitis titu-
lorum nummorumque testimoniis redintegrari posse virorum doctorum
temptamina quaedam veluti indices ad Plinii epistulas a Mommseno, ad
Acta Arvalium 'ab Henzeno confecti omnibus ante oculos posuerant.
Qui indices quamquam artis finibus circumscripti erant, cum opera eius-
modi permultum ad aetatis imperatoriae meliorem cognitionem conferre
posse luculenter demonstrassent, Academia Regia Borussica decrevit ut
totius aetatis principatus inde ab Augusto usque ad Diocletianum Pro-
sopographia conderetur, eo consilio ut quaecunque de hominibus illius
aetatis notabilibus vel per scriptores vel per titulos nummosque
memoriae tradita sunt colligerentur et componerentur. Cuius operis
curam Academia munere tripartito Elimaro Klebs, Hermanno Dessau,
Paulo von Rohden mandavit. Atque volumen primum Klebs, alterum
Dessau confecit, tertium ne simul cum his quae nunc in publicum prod-
eunt ederetur, gravis Pauli von Rohden valetudo obstitit. Vnde tertii
voluminis ad finem perducendi curam Dessau in se suscepit. Quo
confecto quartum addere in animo est, quod fastos consulares et
laterculos eorum qui honoribus et muneribus publicis functi sunt con-
tinebit.

